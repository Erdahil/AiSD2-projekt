Pracując nad poniższym projektem, należy: odfiltrować informacje istotne od nieistotnych; sformalizować
problem i podać jego specyfikację; do rozwiązania wykorzystać odpowiednie struktury danych
oraz algorytmy; opisać teoretycznie rozwiązanie; przeanalizować jego optymalność oraz złożoność czasową/
pamięciową; zaimplementować rozwiązanie w dowolnym języku programowania; przeprowadzić
testy na różnych przykładach.

Rzecz się dzieje w świecie dwuwymiarowym. Żyją tam istoty zwane płaszczakami. W świecie tym
chaotycznie rozmieszczone są punkty orientacyjne. Legenda głosi, że świat jest nieskończony. Jednak
płaszczaki żyją tylko w obszarze, w którym są punkty orientacyjne. Obszar ten nazywają Krainą.
Płaszczaki policzyły te punkty. Jest ich skończenie wiele. W naszym świecie jest wielki prostokąt,
zwany Stroną. Na Stronie jest mnóstwo liter. Litery są zawsze ustawione w tej samej kolejności. Nikt
nie śmie przesuwać liter. Płaszczaki mają wielkie trudności z rozpoznawaniem kształtów liter, gdyż do
dyspozycji mają tylko dwa wymiary. Każda z liter wydaje swój oryginalny dźwięk i po tych dźwiękach
płaszczaki rozpoznają litery. Ze Strony płynie piękna opowieść-melodia, która wprowadza płaszczaki
w dobry nastrój. Pewnego razu ze strony zamiast „boli” popłynęło „poli”. Jest to fragment melodii,
który wywołuje strach. Nikt nie chce tego słuchać. Nie było tego wcześniej na Stronie.

Zapanował popłoch. Uznano, że jacyś intruzi spoza Krainy musieli zamienić w słowie „boli” literę b
na p. Aby chronić piękną opowieść-melodię zapisaną na Stronie, postanowiono zbudować płot naokoło
Krainy, wykorzystując punkty orientacyjne. Płot zbuduje się z odcinków długości 1 (można je ciąć).
Odcinki będą nosić tragarze. Wśród płaszczaków żyją dwa rodzaje tragarzy: ci z rękoma z tyłu i ci z
rękoma z przodu. W świecie dwuwymiarowym niemożliwe jest przełożenie rąk (z przodu do tyłu oraz 
odwrotnie). Do przeniesienia odcinka potrzebny jest tragarz z rękoma z tyłu oraz drugi z rękoma z
przodu.

Nie wszyscy tragarze się lubią i nie zawsze chcą ze sobą współpracować. Trzeba delikatnie dobierać
tragarzy w pary.

Odcinki są produkowane w fabryce i następnie siecią wąskich dróg przenoszone do punktów odbioru.

Problem. Ustalić, w jaki sposób są transportowane odcinki z fabryki do miejsca budowy płotu.
Możliwie szybko i możliwie małym kosztem zbudować płot.
W świecie płaszczaków żyje Heretyk, który twierdzi, że budowany płot liter nie obroni. Heretyk
traci swój czas na badanie kształtu liter. Głosi on teorię, że zamiana „boli” na „poli” nie mogła odbyć
się w świecie dwuwymiarowym, gdyż do zamiany litery b na p potrzebujemy trzeciego wymiaru.
Płaszczaki pukają się w głowę, gdyż powszechnie wiadome jest, że na świecie są tylko dwa wymiary.

Heretyk słyszał opowieść (wymyśloną przez Edwina A. Abbotta), że
pewien dwuwymiarowy świat zamieszkały przez wielokąty odwiedziła kula
zamieszkująca trzy wymiary. Heretyk twierdzi, że dla liter nie ma ratunku.
Mamy inwazję istot z trzeciego wymiaru, które złośliwie przestawiają litery
na Stronie. Jedyne co można zrobić, według Heretyka, to zachować piękną
opowieść-melodię dla potomności. Heretyk poszedł więc do Informatyka,
który dysponuje prymitywną maszyną, na której można zapisać tylko 0
oraz 1. Informatyk próbował już wcześniej do tej maszyny wpisać piękną
opowieść-melodię zapisaną na Stronie. Zastosował on kodowanie, w którym
każdej literze odpowiada unikalny ciąg 0-1 długości 5, np. a – 00000,
b - 00001 itd. W maszynie nie ma jednak wystarczająco dużo miejsca,
żeby zapisać całą opowieść-melodię. Informatyk twierdzi, że tego miejsca
brakuje niewiele, ale nie ma pomysłu, co zrobić. Poza tym, przed zapisem,
trzeba byłoby zamienić ten koszmarny dźwięk „poli” na „boli”. Tego Informatyk
też nie potrafi zrobić. Heretyk oraz Informatyk zaniepokoili się
również tym, że być może jeszcze jakieś inne fragmenty melodii zostaną
(lub już są) zmienione.

Problem. Zapisać opowieść-melodię w maszynie Informatyka, zamieniając wcześniej „poli” na
„boli” oraz próbując oszczędzić wykorzystane miejsce. Znaleźć rozwiązanie problemu ewentualnej
zamiany innych fragmentów opowieści-melodii, który niepokoi Heretyka oraz Informatyka.

Płaszczaki uznały, że dla zwiększenia bezpieczeństwa raz dziennie dookoła płotu powinien przejść
strażnik. Punkty orientacyjne, przez które przebiega płot, są różnej jasności i zgodnie z ruchem wskazó-
wek zegara wyznaczają trasę strażnika. Punkt pierwszy trasy (po jednym okrążeniu) jest jednocześnie
punktem końcowym dla strażnika. Strażnikiem może zostać każdy płaszczak, który ma odpowiednią
ilość energii. Niestety ilość energii każdego płaszczaka jest losowej wielkości. Płaszczak po wykonaniu
pracy strażnika musi przez tydzień odpoczywać. Heretyk, który zazwyczaj mąci, ponumerował płaszczaki.
W ramach oszczędności zaproponował, by każdego dnia strzegł Krainy jeden strażnik wybrany
z kilku płaszczaków o kolejnych numerach, i wystarczy, by to był ten, który z nich ma najwięcej
energii. Problem jednak polega na tym, że strażnik po minięciu co najwyżej pewnej liczby punktów
orientacyjnych musi zatrzymać się, by dokładniej rozejrzeć się dookoła. Jednak zachowuje całą energię
do pracy tylko wtedy, gdy poprzednim punktem zatrzymania był punkt jaśniejszy od tego, w którym
się aktualnie zatrzymuje (nie męczą mu się oczy).W przeciwnym razie całą energię traci i wtedy musi
w tym punkcie odpocząć i posłuchać melodii, by energię odzyskać. Ponieważ niektóre płaszczaki planują
urlopy, trzeba szybko ustalić kolejnych strażników na cały krainowy tydzień. Dla każdego z nich
trzeba też wybrać takie punkty zatrzymania się, by liczba odsłuchań melodii przez strażnika była jak
najmniejsza, bo słuchając jej strasznie się nudzą. Heretyk, któremu zlecono rolę ustalenia kolejnych
strażników, ma mało czasu i potrzebuje Twojej pomocy.
Problem. Ustalić jak najszybciej grafik pracy strażników i jak najmniejszą liczbę odsłuchań melodii
dla każdego strażnika.

Co powinny przygotować zespoły studenckie

W ramach projektu należy przygotować rozwiązanie problemów przedstawionych powyżej. Rozwiązanie
powinno składać się z:
 dokumentacji,
 plików programów,
 opisu poprawności rozwiązania,
 raportów przeprowadzonych testów.
Wyniki pracy powinny być zapisywane z wykorzystaniem systemu Git (prowadzący powinien mieć
dostęp do repozytorium).
Projekt będzie oceniany zgodnie z informacjami przedstawionymi na usos.
Każda osoba będzie musiała wypełnić dwie ankiety: opisującą jej wkład w rozwiązanie problemu
oraz oceniającą kompletność rozwiązania problemów przez zespół, do którego należy.